<div class="panel panel-info"><div class="panel-title"><br>&nbsp;&nbsp;<b>ผลการค้นหา "บัว"</b></div><div class="panel-body" ><div class="panel panel-info">
                            <div class="panel-heading">
                                <div class="panel-title"><b> บัว </b></div>
                            </div> 
                            <div class="panel-body" >(๑) น.&nbsp;ชื่อเรียกไม้นํ้าหลายชนิดหลายสกุลและหลายวงศ์ คือ ในสกุล <i>Nelumbo</i> วงศ์ Nelumbonaceae มีเหง้ายาวทอดอยู่ในตม ใบเป็นแผ่นกลม ขอบเรียบ อยู่ห่าง ๆ กัน ก้านใบและก้านดอกแข็ง มีหนามสากคาย ชูใบและดอกขึ้นพ้นผิวนํ้า เช่น บัวหลวง (<i>N. nucifera</i> Gaertn.) ดอกสีขาวหรือชมพู กลิ่นหอม, ปัทม์ ก็เรียก, พันธุ์ดอกป้อมสีขาว เรียก สัตตบุษย์ พันธุ์ดอกป้อมสีชมพู เรียก สัตตบงกช ดอกใช้ในงานพิธีต่าง ๆ เมล็ดกินได้, ในสกุล <i>Nymphaea</i> วงศ์ Nymphaeaceae มีเหง้าสั้นอยู่ในตม ใบเป็นแผ่นกลม ขอบเรียบหรือจัก อยู่ชิดกันเป็นกระจุก ก้านใบและก้านดอกอ่อนไม่มีหนาม ใบลอยอยู่บนผิวนํ้า ดอกโผล่ขึ้นพ้นผิวนํ้า ผลจมอยู่ในนํ้าเรียก โตนด เช่น บัวสาย (<i>N. lotus</i>  L. var. <i>pubescens</i> Hook.f. et Thomson) ขอบใบจัก ดอกสีขาวหรือแดง ก้านดอกเรียก สายบัว กินได้ พันธุ์ดอกสีขาว เรียก สัตตบรรณ บัวเผื่อน (<i>N</i>. <i>nouchali</i>Burm.f.) ขอบใบเรียบ ดอกสีม่วงอ่อน, ในสกุล <i>Victoria</i> วงศ์ Nymphaeaceae เช่น บัวขอบกระด้งหรือบัววิกตอเรีย [<i>V. amazonica</i> (Poeppig) Sowerby] มีเหง้าสั้นอยู่ในตม ใบเป็นแผ่นกลมใหญ่ ขอบยกขึ้นคล้ายกระด้ง ลอยอยู่บนผิวนํ้า ใต้ใบ ก้านดอก และด้านนอกของกลีบดอกชั้นนอกมีหนามแหลม ดอกใหญ่ สีขาว หอมมาก<br><br>(๒) น.&nbsp;ส่วนประกอบทางสถาปัตยกรรมที่ทำเป็นรูปกลีบบัว ติดอยู่บนหัวเสา เรียกว่า บัวหัวเสา หรือที่ส่วนล่างของฐานเป็นต้น เรียกว่า ฐานบัว, ส่วนประดับที่ใช้ในงานสถาปัตยกรรม ใช้ตกแต่งตรงส่วนขอบของพื้นผนังด้านล่างและด้านบน เพื่อประสานระหว่างพื้นที่ต่างระดับหรือพื้นที่ในแนวนอนกับแนวตั้ง เช่น เพดานกับผนัง พื้นกับผนัง ลักษณะเป็นแผ่นหรือแถบที่มีความกว้างตามความเหมาะสมของพื้นที่แต่ยาวทอดไปตามมุมหรือขอบ เช่น เชิงผนัง ขอบเพดาน อาจเป็นปูนที่ปั้นแต่งเป็นรูปแบบต่าง ๆ เป็นไม้แกะสลักหรือไสเซาะเป็นลวดลาย หรือเป็นไม้แถบขนาดเล็กไม่มีลวดลายที่ช่างทั่วไปมักเรียกว่า ไม้มอบ, ลวดบัว ก็เรียก, เรียกสิ่งที่มีลักษณะคล้ายดอกบัว เช่น โคมบัว<br><br>(๓) น.&nbsp;ชื่อกบชนิดหนึ่งสำหรับไสปรับไม้ให้เป็นรูปร่างต่าง ๆ ตามที่ต้องการ เช่น บัวคว่ำ บัวหงาย เรียกว่า กบบัว<br><br>(๔) &nbsp;(ถิ่น-ใต้, อีสาน)&nbsp;น.&nbsp;ที่บรรจุอัฐิ สร้างเป็นรูปดอกบัวตูมบนฐานเตี้ย ๆ.<br><br><div style='padding-left: 20px;'>&nbsp; ลูกคำของ "บัว" คือ  &nbsp;&nbsp;<label onclick ="lookupWord1('บัวกลุ่ม')"><u>บัวกลุ่ม</u></label>&nbsp;&nbsp;<label onclick ="lookupWord1('บัวขม')"><u>บัวขม</u></label>&nbsp;&nbsp;<label onclick ="lookupWord1('บัวขาบ')"><u>บัวขาบ</u></label>&nbsp;&nbsp;<label onclick ="lookupWord1('บัวคอเสื้อ')"><u>บัวคอเสื้อ</u></label>&nbsp;&nbsp;<label onclick ="lookupWord1('บัวถลา')"><u>บัวถลา</u></label>&nbsp;&nbsp;<label onclick ="lookupWord1('บัวนาง')"><u>บัวนาง</u></label>&nbsp;&nbsp;<label onclick ="lookupWord1('บัวบังใบ')"><u>บัวบังใบ</u></label>&nbsp;&nbsp;<label onclick ="lookupWord1('บัวบาท')"><u>บัวบาท</u></label>&nbsp;&nbsp;<label onclick ="lookupWord1('บัวลอย ๑')"><u>บัวลอย ๑</u></label>&nbsp;&nbsp;<label onclick ="lookupWord1('บัวอกไก่')"><u>บัวอกไก่</u></label>&nbsp;&nbsp;<label onclick ="lookupWord1('บัวโรย')"><u>บัวโรย</u></label>&nbsp;&nbsp;<label onclick ="lookupWord1('บัวไม่ช้ำ น้ำไม่ขุ่น')"><u>บัวไม่ช้ำ น้ำไม่ขุ่น</u></label>&nbsp;&nbsp;</div></div></div></div>