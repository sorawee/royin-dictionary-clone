<div class="panel panel-info"><div class="panel-title"><br>&nbsp;&nbsp;<b>ผลการค้นหา "สิงโต"</b></div><div class="panel-body" ><div class="panel panel-info" >
                            <div class="panel-heading" >
                                <div class="panel-title"><b> สิงโต ๑ </b></div>
                            </div> 
                            <div class="panel-body" >น.&nbsp;ชื่อสัตว์ในจินตนาการของจีน ถือว่ามีกำลังมากและมีหน้าตาดุร้าย.</div></div><div class="panel panel-info" >
                            <div class="panel-heading" >
                                <div class="panel-title"><b> สิงโต ๒ </b></div>
                            </div> 
                            <div class="panel-body" >น.&nbsp;ชื่อสัตว์เลี้ยงลูกด้วยนมชนิด <i>Panthera leo</i> (Linn.) ในวงศ์ Felidae รูปร่างคล้ายแมวแต่มีขนาดไล่เลี่ยกับเสือโคร่ง ตัวสีนํ้าตาล ไม่มีลาย ขนปลายหางเป็นพู่ ตัวผู้เมื่อโตเต็มที่จะมีขนสร้อยคอยาว ตัวเมียไม่มี อาศัยอยู่เป็นฝูงตามทุ่งโล่ง ตัวเมียมักทำหน้าที่ล่าเหยื่อ มีถิ่นกำเนิดในทวีปแอฟริกาและประเทศอินเดีย สิงโตเอเชียมีขนาดเล็กกว่าสิงโตแอฟริกาเล็กน้อย.</div></div><div class="panel panel-info">
                            <div class="panel-heading">
                                <div class="panel-title"><b> สิงโต ๓ </b></div>
                            </div> 
                            <div class="panel-body" >น.&nbsp;ชื่อปลาทะเลในสกุล <i>Pterois</i>และ <i>Dendrochirus</i>วงศ์ Scorpaenidae โดยเฉพาะชนิด <i>P. volitans</i> (Linn.) ส่วนหัวมีหนามแข็งและติ่งหรือริ้วเนื้อ ว่ายน้ำเชื่องช้ามากขณะที่ครีบต่าง ๆ โดยเฉพาะครีบอกและครีบหลังซึ่งมีขนาดใหญ่และยาวจะแผ่กว้าง ลำตัวโดยเฉพาะครีบต่าง ๆ มีสีฉูดฉาดเป็นริ้วลายหรือจุด ส่วนใหญ่เป็นสีแดงส้มสะดุดตา ก้านครีบแข็งมีพิษรุนแรง หากินสัตว์อื่นในเวลากลางคืน จัดเป็นปลาเด่นชนิดหนึ่งของปลาทะเลประเภทสวยงาม ขนาดยาวได้ถึง ๓๐ เซนติเมตร.</div></div></div>